<!DOCTYPE html>

<html>
<head>
	<meta charset="UTF-8">
	<title>Petőfi Sándor: Szeptember végén</title>
</head>
	<body>
		<h1>Szeptember végén</h1>
		<h6>Még nyílnak a völgyben a kerti virágok,<br>
		Még zöldel a nyárfa az ablak előtt,<br>
		De látod amottan a téli világot?<br>
		Már hó takará el a bérci tetőt.<br>
		Még ifju szivemben a lángsugarú nyár<br>
		S még benne virít az egész kikelet,<br>
		De íme sötét hajam őszbe vegyűl már,<br>
		A tél dere már megüté fejemet.</p>

		<p>Elhull a virág, eliramlik az élet...<br>
		Űlj, hitvesem, űlj az ölembe ide!<br>
		Ki most fejedet kebelemre tevéd le,<br>
		Holnap nem omolsz-e sirom fölibe?<br>
		Oh mondd: ha előbb halok el, tetemimre<br>
		Könnyezve borítasz-e szemfödelet?<br>
		S rábírhat-e majdan egy ifju szerelme,<br>
		Hogy elhagyod érte az én nevemet?</p>

		<p>Ha eldobod egykor az özvegyi fátyolt,<br>
		Fejfámra sötét lobogóul akaszd,<br>
		Én feljövök érte a síri világból<br>
		Az éj közepén, s oda leviszem azt,<br>
		Letörleni véle könyűimet érted,<br>
		Ki könnyeden elfeledéd hivedet,<br>
		S e szív sebeit bekötözni, ki téged<br>
		Még akkor is, ott is, örökre szeret!</p>
		</h6>
	</body>
</html